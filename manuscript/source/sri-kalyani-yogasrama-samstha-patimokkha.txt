Contents

Nidānaṃ

Pārājikā dhammā

Saṅghādisesā dhammā

Aniyatā dhammā

Nissaggiyā pācittiyā dhammā

Pācittiyā dhammā

Pāṭidesanīyā dhammā

Sekhiyā dhammā

Adhikaraṇasamathā dhammā

Saṅghuposathapubbakaraṇādividhi

Preliminaries in Thai Forest Tradition

Notes

1. Counting Uposathas within a season

2: Counting monks present

3: Excluded individuals

4: Pārisuddhi & Adhiṭṭhāna -uposathas





Bhikkhupātimokkhapāḷi

Namo tassaBhagavato, Arahato Sammāsambuddhassa. (3x)





Nidānaṃ




Suṇātu me, bhante (āvuso), saṅgho. Ajj'uposatho paṇṇaraso (cātuddaso). Yadi saṅghassa pattakallaṃ saṅgho uposathaṃ kareyya, pātimokkhaṃ uddiseyya.

Kiṃ saṅghassa pubbakiccaṃ ? Pārisuddhiṃ āyasmanto ārocetha. Pātimokkhaṃ uddisissāmi, taṃ sabbe'va santā sādhukaṃ suṇoma manasikaroma.

Yassa siyā āpatti so āvikareyya, asantiyā āpattiyā tuṇhī bhavitabbaṃ. Tuṇhībhāvena kho pan'āyasmante `parisuddhā'ti vedissāmi.

Yathā kho pana paccekapuṭṭhassa veyyākaraṇaṃ hoti, evamevaṃ evarūpāya parisāya yāvatatiyaṃ anusāvitaṃ hoti. Yo pana bhikkhu, yāvatatiyaṃ anusāviyamāne, saramāno santiṃ āpattiṃ n'āvikareyya, sampajānamusāvād'assa hoti. Sampajānamusāvādo kho pan'āyasmanto, antarāyiko dhammo vutto Bhagavatā. Tasmā saramānena bhikkhunā, āpannena visuddhāpekkhena, santī āpatti āvikātabbā, āvikatā hi'ssa phāsu hoti.

Uddiṭṭhaṃ kho, āyasmanto, nidānaṃ. Tatth'āyasmante pucchāmi: `Kacci'ttha parisuddhā?' Dutiyam'pi pucchāmi: `Kacci'ttha parisuddhā?' Tatiyam'pi pucchāmi: `Kacci'ttha parisuddhā?' Parisuddh'etth'āyasmanto, tasmā tuṇhī. Evametaṃ dhārayāmi.

Nidānuddeso paṭhamo.





Pārājikā dhammā


Tatr'ime cattāro pārājikā dhammā uddesaṃ āgacchanti.

1. Yo pana bhikkhu, bhikkhūnaṃ sikkhāsājīvasamāpanno, sikkhaṃ apaccakkhāya dubbalyaṃ anāvikatvā, methunaṃ dhammaṃ patiseveyya, antamaso tiracchānagatāya'pi, pārājiko hoti asaṃvāso.

2. Yo pana bhikkhu gāmā vā araññā vā adinnaṃ theyyasaṅkhātaṃ ādiyeyya, yathārūpe adinnādāne rājāno coraṃ gahetvā haneyyuṃ vā bandheyyuṃ vā pabbājeyyuṃ vā: “Coro'si, bālo'si, mūḷho'si, theno'sī”ti, tathārūpaṃ bhikkhu adinnaṃ ādiyamāno, ayam'pi pārājiko hoti asaṃvāso.

3. Yo pana bhikkhu sañcicca manussaviggahaṃ jīvitā voropeyya satthahārakaṃ vā'ssa pariyeseyya maraṇavaṇṇaṃ vā saṃvaṇṇeyya maraṇāya vā samādapeyya: “Ambho purisa, kiṃ tuyh'iminā pāpakena dujjīvitena? Matante jīvitā seyyo”ti, iti cittamano cittasaṅkappo, anekapariyāyena maraṇavaṇṇaṃ vā saṃvaṇṇeyya maraṇāya vā samādapeyya, ayam'pi pārājiko hoti asaṃvāso.

4. Yo pana bhikkhu, anabhijānaṃ, uttarimanussadhammaṃ attūpanāyikaṃ alamariyañāṇadassanaṃ samudācareyya: “Iti jānāmi, iti passāmī”ti, tato aparena samayena samanuggāhiyamāno vā asamanuggāhiyamāno vā, āpanno visuddhāpekkho evaṃ vadeyya: “Ajānamevaṃ, āvuso, avacaṃ `jānāmi', apassaṃ `passāmi'. Tucchaṃ musā vilapin”ti, aññatra adhimānā, ayam'pi pārājiko hoti asaṃvāso.

Uddiṭṭhā kho, āyasmanto, cattāro pārājikā dhammā. Yesaṃ bhikkhu aññataraṃ vā aññataraṃ vā āpajjitvā na labhati bhikkhūhi saddhiṃ saṃvāsaṃ. Yathā pure tathā pacchā, pārājiko hoti asaṃvāso.

Tatth'āyasmante pucchāmi: `Kacci'ttha parisuddhā?' Dutiyam'pi pucchāmi: `Kacci'ttha parisuddhā?' Tatiyam'pi pucchāmi: `Kacci'ttha parisuddhā?' Parisuddh'etth'āyasmanto, tasmā tuṇhī. Evametaṃ dhārayāmi.

Pārājikuddeso dutiyo.





Saṅghādisesā dhammā


Ime kho pan'āyasmanto, terasa saṅghādisesā dhammā uddesaṃ āgacchanti.

1. Sañcetanikā sukkavisaṭṭhi, aññatra supinantā, saṅghādiseso.

2. Yo pana bhikkhu, otiṇṇo vipariṇatena cittena, mātugāmena saddhiṃ kāyasaṃsaggaṃ samāpajjeyya, hatthagāhaṃ vā veṇigāhaṃ vā aññatarassa vā aññatarassa vā aṅgassa parāmasanaṃ, saṅghādiseso.

3. Yo pana bhikkhu, otiṇṇo vipariṇatena cittena, mātugāmaṃ duṭṭhullāhi vācāhi obhāseyya, yathā taṃ yuvā yuvatiṃ methunūpasaṃhitāhi, saṅghādiseso.

4. Yo pana bhikkhu, otiṇṇo vipariṇatena cittena, mātugāmassa santike attakāmapāricariyāya vaṇṇaṃ bhāseyya: “etad'aggaṃ, bhagini, pāricariyānaṃ yā mādisaṃ, sīlavantaṃ kalyāṇadhammaṃ brahmacāriṃ, etena dhammena paricareyyā”ti, methunūpasaṃhitena, saṅghādiseso.

5. Yo pana bhikkhu sañcarittaṃ samāpajjeyya itthiyāvā purisamatiṃ purisassa vā itthimatiṃ jāyattane vā jārattane vā, antamaso taṅkhaṇikāya'pi, saṅghādiseso.

6. Saññācikāya pana bhikkhunā kuṭiṃ kārayamānena, assāmikaṃ att'uddesaṃ, pamāṇikā kāretabbā. Tatr'idaṃ pamāṇaṃ : dīghaso dvādasa vidatthiyo sugatavidatthiyā, tiriyaṃ satt'antarā. Bhikkhū abhinetabbā vatthudesanāya. Tehi bhikkhūhi vatthuṃ desetabbaṃ, anārambhaṃ saparikkamanaṃ. Sārambhe ce bhikkhu vatthusmiṃ aparikkamane saññācikāya kuṭiṃ kāreyya bhikkhū vā anabhineyya vatthudesanāya pamāṇaṃ vā atikkāmeyya, saṅghādiseso.

7. Mahallakaṃ pana bhikkhunā vihāraṃ kārayamānena, sassāmikaṃ att'uddesaṃ, bhikkhū abhinetabbā vatthudesanāya. Tehi bhikkhūhi vatthuṃ desetabbaṃ, anārambhaṃ saparikkamanaṃ. Sārambhe ce bhikkhu vatthusmiṃ aparikkamane mahallakaṃ vihāraṃ kāreyya bhikkhū vā anabhineyya vatthudesanāya, saṅghādiseso.

8. Yo pana bhikkhu bhikkhuṃ, duṭṭho doso appatīto, amūlakena pārājikena dhammena anuddhaṃseyya: `App'eva nāma naṃ imamhā brahmacariyā cāveyyan'ti, tato aparena samayena samanuggāhiyamāno vā asamanuggāhiyamāno vā, amūlakañc'eva taṃ adhikaraṇaṃ hoti bhikkhu ca dosaṃ patiṭṭhāti, saṅghādiseso.

9. Yo pana bhikkhu bhikkhuṃ, duṭṭho doso appatīto, aññabhāgiyassa adhikaraṇassa kiñci desaṃ lesamattaṃ upādāya pārājikena dhammena anuddhaṃseyya: `App'eva nāma naṃ imamhā brahmacariyā cāveyyan'ti, tato aparena samayena samanuggāhiyamāno vā asamanuggāhiyamāno vā, aññabhāgiyañc'eva taṃ adhikaraṇaṃ hoti koci deso lesamatto upādinno bhikkhu ca dosaṃ patiṭṭhāti, saṅghādiseso.

10. Yo pana bhikkhu samaggassa saṅghassa bhedāya parakkameyya bhedanasaṃvattanikaṃ vā adhikaraṇaṃ samādāya paggayha tiṭṭheyya, so bhikkhu bhikkhūhi evam'assa vacanīyo: “Mā, āyasmā, samaggassa saṅghassa bhedāya parakkami bhedanasaṃvattanikaṃ vā adhikaraṇaṃ samādāya paggayha aṭṭhāsi. Samet'āyasmā saṅghena, samaggo hi saṅgho, sammodamāno avivadamāno ek'uddeso, phāsu viharatī”ti. Evañ'ca so bhikkhu bhikkhūhi vuccamāno tath'eva paggaṇheyya, so bhikkhu bhikkhūhi yāvatatiyaṃ samanubhāsitabbo tassa paṭinissaggāya. Yāvatatiyañ'ce samanubhāsiyamāno taṃ paṭinissajjeyya, icc'etaṃ kusalaṃ. No ce paṭinissajjeyya, saṅghādiseso.

11. Tass'eva kho pana bhikkhussa bhikkhū honti, anuvattakā vaggavādakā, eko vā dve vā tayo vā, te evaṃ vadeyyuṃ : “Mā, āyasmanto, etaṃ bhikkhuṃ kiñci avacuttha. Dhammavādī c'eso bhikkhu vinayavādī c'eso bhikkhu amhākañ'c'eso bhikkhu chandañ'ca ruciñca ādāya voharati, jānāti no bhāsati amhākam'p'etaṃ khamatī”ti, te bhikkhū bhikkhūhi evam'assu vacanīyā: “Mā, āyasmanto, evaṃ avacuttha. Na c'eso bhikkhu dhammavādī na c'eso bhikkhu vinayavādī. Mā āyasmantānam'pi saṅghabhedo ruccittha. Samet'āyasmantānaṃ saṅghena, samaggo hi saṅgho, sammodamāno avivadamāno ek'uddeso, phāsu viharatī”ti. Evañ'ca te bhikkhū bhikkhūhi vuccamānā tath'eva paggaṇheyyuṃ, te bhikkhū bhikkhūhi yāvatatiyaṃ samanubhāsitabbā tassa paṭinissaggāya. Yāvatatiyañ'ce samanubhāsiyamānā taṃ paṭinissajjeyyuṃ, icc'etaṃ kusalaṃ. No ce paṭinissajjeyyuṃ, saṅghādiseso.

12. Bhikkhu pan'eva dubbacajātiko hoti, uddesapariyāpannesu sikkhāpadesu bhikkhūhi sahadhammikaṃ vuccamāno attānaṃ avacanīyaṃ karoti: “Mā maṃ, āyasmanto, kiñci avacuttha kalyāṇaṃ vā pāpakaṃ vā, aham'p'āyasmante na kiñci vakkhāmi kalyāṇaṃ vā pāpakaṃ vā. Viramath'āyasmanto, mama vacanāyā”ti, so bhikkhu bhikkhūhi evam'assa vacanīyo: “Mā, āyasmā, attānaṃ avacanīyaṃ akāsi, vacanīyamev'āyasmā attānaṃ karotu. Āyasmā'pi bhikkhū vadetu sahadhammena bhikkhū'pi āyasmantaṃ vakkhanti sahadhammena, evaṃ saṃvaddhā hi tassa Bhagavato parisā, yadidaṃ : aññam'aññavacanena aññam'aññavuṭṭhāpanenā”ti.

Evañ'ca so bhikkhu bhikkhūhi vuccamāno tath'eva paggaṇheyya, so bhikkhu bhikkhūhi yāvatatiyaṃ samanubhāsitabbo tassa paṭinissaggāya. Yāvatatiyañ'ce samanubhāsiyamāno taṃ paṭinissajjeyya icc'etaṃ kusalaṃ. No ce paṭinissajjeyya, saṅghādiseso.

13. Bhikkhu pan'eva aññataraṃ gāmaṃ vā nigamaṃ vā upanissāya viharati, kuladūsako pāpasamācāro, tassa kho pāpakā samācārā dissanti c'eva suyyanti ca kulāni ca tena duṭṭhāni dissanti c'eva suyyanti ca, so bhikkhu bhikkhūhi evam'assa vacanīyo: “Āyasmā kho kuladūsako pāpasamācāro, āyasmato kho pāpakā samācārā dissanti c'eva suyyanti ca kulāni c'āyasmatā duṭṭhāni dissanti c'eva suyyanti ca. Pakkamat'āyasmā imamhā āvāsā. Alante idha vāsenā”ti. Evañ'ca so bhikkhu bhikkhūhi vuccamāno te bhikkhū evaṃ vadeyya: “Chandagāmino ca bhikkhū dosagāmino ca bhikkhū mohagāmino ca bhikkhū bhayagāmino ca bhikkhū. Tādisikāya āpattiyā ekaccaṃ pabbājenti ekaccaṃ na pabbājentī”ti, so bhikkhu bhikkhūhi evam'assa vacanīyo: “Mā, āyasmā, evaṃ avaca. Na ca bhikkhū chandagāmino na ca bhikkhū dosagāmino na ca bhikkhū mohagāmino na ca bhikkhū bhayagāmino. Āyasmā kho kuladūsako pāpasamācāro, āyasmato kho pāpakā samācārā dissanti c'eva suyyanti ca kulāni c'āyasmatā uṭṭhāni dissanti c'eva suyyanti ca. Pakkamat'āyasmā imamhā āvāsā. Alante idha vāsenā”ti. Evañ'ca so bhikkhu bhikkhūhi vuccamāno tath'eva paggaṇheyya, so bhikkhu bhikkhūhi yāvatatiyaṃ samanubhāsitabbo tassa paṭinissaggāya. Yāvatatiyañ'ce samanubhāsiyamāno taṃ paṭinissajjeyya, icc'etaṃ kusalaṃ. No ce paṭinissajjeyya, saṅghādiseso.

Uddiṭṭhā kho, āyasmanto, terasa saṅghādisesā dhammā, nava paṭhamāpattikā cattāro yāvatatiyakā. Yesaṃ bhikkhu aññataraṃ vā aññataraṃ vā āpajjitvā yāvatihaṃ jānaṃ paṭicchādeti tāvatihaṃ tena bhikkhunā, akāmā, parivatthabbaṃ. Parivutthaparivāsena bhikkhunā uttariṃ chārattaṃ bhikkhumānattāya paṭipajjitabbaṃ. Ciṇṇamānatto bhikkhu yattha siyā vīsatigaṇo bhikkhusaṅgho tattha so bhikkhu abbhetabbo. Ekena'pi ce ūno vīsatigaṇo bhikkhusaṅgho taṃ bhikkhuṃ abbheyya so ca bhikkhu anabbhito te ca bhikkhū gārayhā. Ayaṃ tattha sāmīci.

Tatth'āyasmante pucchāmi: `Kacci'ttha parisuddhā?' Dutiyam'pi pucchāmi: `Kacci'ttha parisuddhā?' Tatiyam'pi pucchāmi: `Kacci'ttha parisuddhā?' Parisuddh'etth'āyasmanto, tasmā tuṇhī. Evametaṃ dhārayāmi.

Saṅghādisesuddeso tatiyo.





Aniyatā dhammā


Ime kho pan'āyasmanto, dve aniyatā dhammā uddesaṃ āgacchanti.

1. Yo pana bhikkhu mātugāmena saddhiṃ eko ekāya raho paṭicchanne āsane, alaṃkammaniye, nisajjaṃ kappeyya, tamenaṃ saddheyyavacasā upāsikā disvā tiṇṇaṃ dhammānaṃ aññatarena vadeyya, pārājikena vā saṅghādisesena vā pācittiyena vā, nisajjaṃ bhikkhu paṭijānamāno tiṇṇaṃ dhammānaṃ aññatarena kāretabbo, pārājikena vā saṅghādisesena vā pācittiyena vā; yena vā sā saddheyyavacasā upāsikā vadeyya tena so bhikkhu kāretabbo. Ayaṃ dhammo aniyato.

2. Na h'eva kho pana paṭicchannaṃ āsanaṃ hoti, nālaṃkammaniyaṃ, alañ'ca kho hoti mātugāmaṃ duṭṭhullāhi vācāhi obhāsituṃ, yo pana bhikkhu tathārūpe āsane mātugāmena saddhiṃ eko ekāya raho nisajjaṃ kappeyya, tamenaṃ saddheyyavacasā upāsikā disvā dvinnaṃ dhammānaṃ aññatarena vadeyya, saṅghādisesena vā pācittiyena vā, nisajjaṃ bhikkhu paṭijānamāno dvinnaṃ dhammānaṃ aññatarena kāretabbo, saṅghādisesena vā pācittiyena vā; yena vā sā saddheyyavacasā upāsikā vadeyya tena so bhikkhu kāretabbo. Ayam'pi dhammo aniyato.

Uddiṭṭhā kho, āyasmanto, dve aniyatā dhammā. Tatth'āyasmante pucchāmi: `Kacci'ttha parisuddhā?' Dutiyam'pi pucchāmi: `Kacci'ttha parisuddhā?' Tatiyam'pi pucchāmi: `Kacci'ttha parisuddhā?' Parisuddh'etth'āyasmanto, tasmā tuṇhī. Evametaṃ dhārayāmi.

Aniyatuddeso catuttho.





Nissaggiyā pācittiyā dhammā




Ime kho pan'āyasmanto, tiṃsa nissaggiyā pācittiyā dhammā uddesaṃ āgacchanti.

1. Niṭṭhitacīvarasmiṃ bhikkhunā ubbhatasmiṃ kaṭhine dasāhaparamaṃ atirekacīvaraṃ dhāretabbaṃ. Taṃ atikkāmayato, nissaggiyaṃ pācittiyaṃ.

2. Niṭṭhitacīvarasmiṃ bhikkhunā ubbhatasmiṃ kaṭhine ekarattam'pi ce bhikkhu ticīvarena vippavaseyya, aññatra bhikkhusammutiyā, nissaggiyaṃ pācittiyaṃ.

3. Niṭṭhitacīvarasmiṃ bhikkhunā ubbhatasmiṃ kaṭhine bhikkhuno pan'eva akālacīvaraṃ uppajjeyya, ākaṅkhamānena bhikkhunā paṭiggahetabbaṃ paṭiggahetvā khippameva kāretabbaṃ. No c'assa pāripūri, māsaparamaṃ tena bhikkhunā taṃ cīvaraṃ nikkhipitabbaṃ ūnassa pāripūriyā satiyā paccāsāya. Tato ce uttariṃ nikkhipeyya, satiyā'pi paccāsāya, nissaggiyaṃ pācittiyaṃ.

4. Yo pana bhikkhu aññātikāya bhikkhuniyā purāṇacīvaraṃ dhovāpeyya vā rajāpeyya vā ākoṭāpeyya vā, nissaggiyaṃ pācittiyaṃ.

5. Yo pana bhikkhu aññātikāya bhikkhuniyā hatthato cīvaraṃ paṭiggaṇheyya, aññatra pārivaṭṭakā, nissaggiyaṃ pācittiyaṃ.

6. Yo pana bhikkhu aññātakaṃ gahapatiṃ vā gahapatāniṃ vā cīvaraṃ viññāpeyya, aññatra samayā, nissaggiyaṃ pācittiyaṃ. Tatthāyaṃ samayo: acchinnacīvaro vā hoti bhikkhu naṭṭha cīvaro vā. Ayaṃ tattha samayo.

7. Tañ'ce aññātako gahapati vā gahapatānī vā bahūhi cīvarehi abhihaṭṭhuṃ pavāreyya, santaruttaraparamaṃ tena bhikkhunā tato cīvaraṃ sāditabbaṃ. Tato ce uttariṃ sādiyeyya, nissaggiyaṃ pācittiyaṃ.

8. Bhikkhuṃ pan'eva uddissa aññātakassa gahapatissa vā gahapatāniyā vā cīvaracetāpannaṃ upakkhaṭaṃ hoti: “Iminā cīvaracetāpannena cīvaraṃ cetāpetvā itthannāmaṃ bhikkhuṃ cīvarena acchādessāmī”ti, tatra ce so bhikkhu, pubbe appavārito, upasaṅkamitvā cīvare vikappaṃ āpajjeyya: “Sādhu vata maṃ, āyasmā, iminā cīvaracetāpannena evarūpaṃ vā evarūpaṃ vā cīvaraṃ cetāpetvā acchādehī”ti, kalyāṇakamyataṃ upādāya, nissaggiyaṃ pācittiyaṃ.

9. Bhikkhuṃ pan'eva uddissa ubhinnaṃ aññātakānaṃ gahapatīnaṃ vā gahapatānīnaṃ vā paccekacīvaracetāpannāni upakkhaṭāni honti: “Imehi mayaṃ paccekacīvaracetāpannehi paccekacīvarāni cetāpetvā itthannāmaṃ bhikkhuṃ cīvarehi acchādessāmā”ti, tatra ce so bhikkhu, pubbe appavārito, upasaṅkamitvā cīvare vikappaṃ āpajjeyya: “Sādhu vata maṃ, āyasmanto, imehi paccekacīvaracetāpannehi evarūpaṃ vā evarūpaṃ vā cīvaraṃ cetāpetvā acchādetha, ubho'va santā ekenā”ti, kalyāṇakamyataṃ upādāya, nissaggiyaṃ pācittiyaṃ.

10. Bhikkhuṃ pan'eva uddissa rājā vā rājabhoggo vā brāhmaṇo vā gahapatiko vā dūtena cīvaracetāpannaṃ pahiṇeyya: “Iminā cīvaracetāpannena cīvaraṃ cetāpetvā itthannāmaṃ bhikkhuṃ cīvarena acchādehī”ti, so ce dūto taṃ bhikkhuṃ upasaṅkamitvā evaṃ vadeyya: “Idaṃ kho, bhante, āyasmantaṃ uddissa cīvaracetāpannaṃ ābhataṃ. Patigaṇhātu āyasmā cīvaracetāpannan”ti, tena bhikkhunā so dūto evam'assa vacanīyo: Na kho mayaṃ, āvuso, cīvaracetāpannaṃ patigaṇhāma, cīvarañ'ca kho mayaṃ patigaṇhāma kālena kappiyan”ti.

So ce dūto taṃ bhikkhuṃ evaṃ vadeyya: “Atthi pan'āyasmato koci veyyāvaccakaro?”ti, cīvaratthikena, bhikkhave, bhikkhunā veyyāvaccakaro niddisitabbo, ārāmiko vā upāsako vā : “Eso kho, āvuso, bhikkhūnaṃ veyyāvaccakaro”ti.

So ce dūto taṃ veyyāvaccakaraṃ saññāpetvā, taṃ bhikkhuṃ upasaṅkamitvā evaṃ vadeyya: “Yaṃ kho, bhante, āyasmā veyyāvaccakaraṃ niddisi saññatto so mayā, upasaṅkamatu āyasmā kālena, cīvarena taṃ acchādessatī”ti, cīvaratthikena, bhikkhave, bhikkhunā veyyāvaccakaro upasaṅkamitvā dvattikkhattuṃ codetabbo sāretabbo: “Attho me, āvuso, cīvarenā”ti. Dvattikkhattuṃ codayamāno sārayamāno taṃ cīvaraṃ abhinipphādeyya, icc'etaṃ kusalaṃ. No ce abhinipphādeyya, catukkhattuṃ, pañcakkhattuṃ, chakkhattuparamaṃ tuṇhībhūtena uddissa ṭhātabbaṃ. Catukkhattuṃ, pañcakkhattuṃ, chakkhattuparamaṃ tuṇhībhūto uddissa tiṭṭhamāno taṃ cīvaraṃ abhinipphādeyya, icc'etaṃ kusalaṃ. Tato ce uttariṃ vāyamamāno taṃ cīvaraṃ abhinipphādeyya, nissaggiyaṃ pācittiyaṃ.

No ce abhinipphādeyya, yat'assa cīvaracetāpannaṃ ābhataṃ tattha sāmaṃ vā gantabbaṃ dūto vā pāhetabbo: “Yaṃ kho tumhe, āyasmanto, bhikkhuṃ uddissa cīvaracetāpannaṃ pahiṇittha na taṃ tassa bhikkhuno kiñci atthaṃ anubhoti: Yuñjant'āyasmanto sakaṃ, mā vo sakaṃ vinassā”ti. Ayaṃ tattha sāmīci.

Cīvaravaggo paṭhamo.



11. Yo pana bhikkhu kosiyamissakaṃ santhataṃ kārāpeyya, nissaggiyaṃ pācittiyaṃ.

12. Yo pana bhikkhu suddhakāḷakānaṃ eḷakalomānaṃ santhataṃ kārāpeyya, nissaggiyaṃ pācittiyaṃ.

13. Navaṃ pana bhikkhunā santhataṃ kārayamānena dve bhāgā suddhakāḷakānaṃ eḷakalomānaṃ ādātabbā, tatiyaṃ odātānaṃ, catutthaṃ gocariyānaṃ. Anādā ce bhikkhu dve bhāge suddhakāḷakānaṃ eḷakalomānaṃ, tatiyaṃ odātānaṃ, catutthaṃ gocariyānaṃ, navaṃ santhataṃ kārāpeyya, nissaggiyaṃ pācittiyaṃ.

14. Navaṃ pana bhikkhunā santhataṃ kārāpetvā chabbassāni dhāretabbaṃ. Orena ce channaṃ vassānaṃ, taṃ santhataṃ vissajjetvā vā avissajjetvā vā, aññaṃ navaṃ santhataṃ kārāpeyya, aññatra bhikkhusammutiyā, nissaggiyaṃ pācittiyaṃ.

15. Nisīdanasanthataṃ pana bhikkhunā kārayamānena purāṇasanthatassa sāmantā sugatavidatthi ādātabbā dubbaṇṇakaraṇāya. Anādā ce bhikkhu purāṇasanthatassa sāmantā sugatavidatthiṃ navaṃ nisīdanasanthataṃ kārāpeyya, nissaggiyaṃ pācittiyaṃ.

16. Bhikkhuno pan'eva addhānamaggapaṭipannassa eḷakalomāni uppajjeyyuṃ, ākaṅkhamānena bhikkhunā paṭiggahetabbāni paṭiggahetvā tiyojanaparamaṃ sahatthā haritabbāni, asante hārake. Tato ce uttariṃ hareyya, asante'pi hārake, nissaggiyaṃ pācittiyaṃ.

17. Yo pana bhikkhu aññātikāya bhikkhuniyā eḷakalomāni dhovāpeyya vā rajāpeyya vā vijaṭāpeyya vā, nissaggiyaṃ pācittiyaṃ.

18. Yo pana bhikkhu jātarūparajataṃ uggaṇheyya vā uggaṇhāpeyya vā upanikkhittaṃ vā sādiyeyya, nissaggiyaṃ pācittiyaṃ.

19. Yo pana bhikkhu nānappakārakaṃ rūpiyasaṃvohāraṃ samāpajjeyya, nissaggiyaṃ pācittiyaṃ.

20. Yo pana bhikkhu nānappakārakaṃ kayavikkayaṃ samāpajjeyya, nissaggiyaṃ pācittiyaṃ.

Kosiyavaggo dutiyo.



21. Dasāhaparamaṃ atirekapatto dhāretabbo. Taṃ atikkāmayato, nissaggiyaṃ pācittiyaṃ.

22. Yo pana bhikkhu ūnapañcabandhanena pattena aññaṃ navaṃ pattaṃ cetāpeyya, nissaggiyaṃ pācittiyaṃ. Tena bhikkhunā so patto bhikkhuparisāya nissajjitabbo. Yo ca tassā bhikkhuparisāya pattapariyanto so tassa bhikkhuno padātabbo: “Ayaṃ te, bhikkhu, patto, yāva bhedanāya dhāretabbo”ti. Ayaṃ tattha sāmīci.

23. Yāni kho pana tāni gilānānaṃ bhikkhūnaṃ paṭisāyanīyāni bhesajjāni, seyyath'īdaṃ : sappi, navanītaṃ, telaṃ, madhu, phāṇitaṃ, tāni paṭiggahetvā sattāhaparamaṃ sannidhikārakaṃ paribhuñjitabbāni. Taṃ atikkāmayato, nissaggiyaṃ pācittiyaṃ.

24. `Māso seso gimhānan'ti bhikkhunā vassikasāṭikacīvaraṃ pariyesitabbaṃ, `addhamāso seso gimhānan'ti katvā nivāsetabbaṃ. Orena ce`māso seso gimhānan'ti vassikasāṭikacīvaraṃ pariyeseyya, oren'addhamāso seso gimhānan'ti katvā nivāseyya, nissaggiyaṃ pācittiyaṃ.

25. Yo pana bhikkhu bhikkhussa sāmaṃ cīvaraṃ datvā, kupito anattamano, acchindeyya vā acchindāpeyya vā, nissaggiyaṃ pācittiyaṃ.

26. Yo pana bhikkhu sāmaṃ suttaṃ viññāpetvā tantavāyehi cīvaraṃ vāyāpeyya, nissaggiyaṃ pācittiyaṃ.

27. Bhikkhuṃ pan'eva uddissa aññātako gahapati vā gahapatānī vā tantavāyehi cīvaraṃ vāyāpeyya, tatra ce so bhikkhu, pubbe appavārito, tantavāye upasaṅkamitvā cīvare vikappaṃ āpajjeyya: “Idaṃ kho, āvuso, cīvaraṃ, maṃ uddissa vīyati. Āyatañ'ca karotha, vitthatañ'ca appitañ'ca suvītañ'ca suppavāyitañ'ca suvilekhitañ'ca suvitacchitañ'ca karotha, app'eva nāma mayam'pi āyasmantānaṃ kiñcimattaṃ anupadajjeyyāmā”ti, evañ'ca so bhikkhu vatvā kiñcimattaṃ anupadajjeyya, antamaso piṇḍapātamattam'pi, nissaggiyaṃ pācittiyaṃ.

28. Dasāhānāgataṃ kattikatemāsikapuṇṇamaṃ , bhikkhuno pan'eva accekacīvaraṃ uppajjeyya, accekaṃ maññamānena bhikkhunā paṭiggahetabbaṃ paṭiggahetvā yāva cīvarakāla samayaṃ nikkhipitabbaṃ . Tato ce uttariṃ nikkhipeyya, nissaggiyaṃ pācittiyaṃ .

29. Upavassaṃ kho pana kattikapuṇṇamaṃ, yāni kho pana tāni āraññakāni senāsanāni, sāsaṅkasammatāni sappaṭibhayāni, tathārūpesu bhikkhu senāsanesu viharanto ākaṅkhamāno tiṇṇaṃ cīvarānaṃ aññataraṃ cīvaraṃ antaraghare nikkhipeyya, siyā ca tassa bhikkhuno kocideva paccayo tena cīvarena vippavāsāya, chārattaparamaṃ tena bhikkhunā tena cīvarena vippavasitabbaṃ. Tato ce uttariṃ vippavaseyya, aññatra bhikkhusammutiyā, nissaggiyaṃ pācittiyaṃ.

30. Yo pana bhikkhu jānaṃ saṅghikaṃ lābhaṃ pariṇataṃ attano pariṇāmeyya, nissaggiyaṃ pācittiyaṃ.

Pattavaggo tatiyo.



Uddiṭṭhā kho, āyasmanto, tiṃsa nissaggiyā pācittiyā dhammā. Tatth'āyasmante pucchāmi: `Kacci'ttha parisuddhā?' Dutiyam'pi pucchāmi: `Kacci'ttha parisuddhā?' Tatiyam'pi pucchāmi: `Kacci'ttha parisuddhā?' Parisuddh'etth'āyasmanto, tasmā tuṇhī. Evametaṃ dhārayāmi.

Tiṃsanissaggiyā pācittiyā dhammā niṭṭhitā.





Pācittiyā dhammā


Ime kho pan'āyasmanto, dvenavuti pācittiyā dhammā uddesaṃ āgacchanti.

1. Sampajānamusāvāde, pācittiyaṃ.

2. Omasavāde, pācittiyaṃ.

3. Bhikkhupesuññe, pācittiyaṃ.

4. Yo pana bhikkhu anupasampannaṃ padaso dhammaṃ vāceyya, pācittiyaṃ.

5. Yo pana bhikkhu anupasampannena uttariṃ dirattatirattaṃ saha seyyaṃ kappeyya, pācittiyaṃ.

6. Yo pana bhikkhu mātugāmena saha seyyaṃ kappeyya, pācittiyaṃ.

7. Yo pana bhikkhu mātugāmassa uttariṃ chappañcavācāhi dhammaṃ deseyya, aññatra viññunā purisaviggahena, pācittiyaṃ.

8. Yo pana bhikkhu anupasampannassa uttarimanussadhammaṃ āroceyya, bhūtasmiṃ, pācittiyaṃ.

9. Yo pana bhikkhu bhikkhussa duṭṭhullaṃ āpattiṃ anupasampannassa āroceyya, aññatra bhikkhusammutiyā, pācittiyaṃ.

10. Yo pana bhikkhu paṭhaviṃ khaṇeyya vā khaṇāpeyya vā, pācittiyaṃ.

Musāvādavaggo paṭhamo.



11. Bhūtagāmapātavyatāya, pācittiyaṃ.

12. Aññavādake vihesake, pācittiyaṃ.

13. Ujjhāpanake khīyanake, pācittiyaṃ.

14. Yo pana bhikkhu saṅghikaṃ mañcaṃ vā pīṭhaṃ vā bhisiṃ vā kocchaṃ vā ajjhokāse santharitvā vā santharāpetvā vā taṃ pakkamanto n'eva uddhareyya na uddharāpeyya anāpucchā vā gaccheyya, pācittiyaṃ.

15. Yo pana bhikkhu saṅghike vihāre seyyaṃ santharitvā vā santharāpetvā vā taṃ pakkamanto n'eva uddhareyya na uddharāpeyya anāpucchā vā gaccheyya, pācittiyaṃ.

16. Yo pana bhikkhu saṅghike vihāre jānaṃ pubbūpagataṃ bhikkhuṃ anupakhajja seyyaṃ kappeyya: `Yassa sambādho bhavissati so pakkamissatī'ti, etadeva paccayaṃ karitvā anaññaṃ, pācittiyaṃ.

17. Yo pana bhikkhu bhikkhuṃ, kupito anattamano, saṅghikā vihārā nikkaḍḍheyya vā nikkaḍḍhāpeyya vā, pācittiyaṃ.

18. Yo pana bhikkhu saṅghike vihāre uparivehāsakuṭiyā āhaccapādakaṃ mañcaṃ vā pīṭhaṃ vā abhinisīdeyya vā abhinipajjeyya vā, pācittiyaṃ.

19. Mahallakaṃ pana bhikkhunā vihāraṃ kārayamānena yāva dvārakosā aggalaṭṭhapanāya ālokasandhiparikammāya dvatticchadanassa pariyāyaṃ, appaharite ṭhitena, adhiṭṭhātabbaṃ. Tato ce uttariṃ appaharite'pi ṭhito adhiṭṭhaheyya, pācittiyaṃ.

20. Yo pana bhikkhu jānaṃ sappāṇakaṃ udakaṃ tiṇaṃ vā mattikaṃ vā siñceyya vā siñcāpeyya vā, pācittiyaṃ.

Bhūtagāmavaggo dutiyo.



21. Yo pana bhikkhu asammato bhikkhuniyo ovadeyya, pācittiyaṃ.

22. Sammato'pi ce bhikkhu atthaṅgate suriye bhikkhuniyo ovadeyya, pācittiyaṃ.

23. Yo pana bhikkhu bhikkhunūpassayaṃ upasaṅkamitvā bhikkhuniyo ovadeyya, aññatra samayā, pācittiyaṃ. Tatthāyaṃ samayo: gilānā hoti bhikkhunī. Ayaṃ tattha samayo.

24. Yo pana bhikkhu evaṃ vadeyya: “Āmisahetu bhikkhū bhikkhuniyo ovadantī”ti, pācittiyaṃ.

25. Yo pana bhikkhu aññātikāya bhikkhuniyā cīvaraṃ dadeyya, aññatra pārivaṭṭakā, pācittiyaṃ.

26. Yo pana bhikkhu aññātikāya bhikkhuniyā cīvaraṃ sibbeyya vā sibbāpeyya vā, pācittiyaṃ.

27. Yo pana bhikkhu bhikkhuniyā saddhiṃ saṃvidhāya ekaddhānamaggaṃ paṭipajjeyya, antamaso gāmantaram'pi, aññatra samayā, pācittiyaṃ. Tatthāyaṃ samayo: satthagamanīyo hoti maggo, sāsaṅkasammato sappaṭibhayo. Ayaṃ tattha samayo.

28. Yo pana bhikkhu bhikkhuniyā saddhiṃ saṃvidhāya ekaṃ nāvaṃ abhirūheyya uddhagāminiṃ vā adhogāminiṃ vā, aññatra tiriyaṃ taraṇāya, pācittiyaṃ.

29. Yo pana bhikkhu jānaṃ bhikkhunīparipācitaṃ piṇḍapātaṃ bhuñjeyya, aññatra pubbe gihīsamārambhā, pācittiyaṃ.

30. Yo pana bhikkhu bhikkhuniyā saddhiṃ eko ekāya raho nisajjaṃ kappeyya, pācittiyaṃ.

Bhikkhunovādavaggo tatiyo.



31. Agilānena bhikkhunā eko āvasathapiṇḍo bhuñjitabbo. Tato ce uttariṃ bhuñjeyya, pācittiyaṃ.

32. Gaṇabhojane, aññatra samayā, pācittiyaṃ. Tatthāyaṃ samayo: gilānasamayo, cīvaradānasamayo, cīvarakārasamayo, addhānagamanasamayo, nāvābhirūhanasamayo, mahāsamayo, samaṇabhattasamayo. Ayaṃ tattha samayo.

33. Paramparabhojane, aññatra samayā, pācittiyaṃ. Tatthāyaṃ samayo: gilānasamayo, cīvaradānasamayo, cīvarakārasamayo. Ayaṃ tattha samayo.

34. Bhikkhuṃ pan'eva kulaṃ upagataṃ pūvehi vā manthehi vā abhihaṭṭhuṃ pavāreyya, ākaṅkhamānena bhikkhunā dvattipattapūrā paṭiggahetabbā. Tato ce uttariṃ paṭiggaṇheyya, pācittiyaṃ. Dvattipattapūre paṭiggahetvā tato nīharitvā bhikkhūhi saddhiṃ saṃvibhajitabbaṃ. Ayaṃ tattha sāmīci.

35. Yo pana bhikkhu, bhuttāvī pavārito, anatirittaṃ khādanīyaṃ vā bhojanīyaṃ vā khādeyya vā bhuñjeyya vā, pācittiyaṃ.

36. Yo pana bhikkhu bhikkhuṃ, bhuttāviṃ pavāritaṃ, anatirittena khādanīyena vā bhojanīyena vā abhihaṭṭhuṃ pavāreyya: “Handa, bhikkhu, khāda vā bhuñja vā”ti, jānaṃ āsādanāpekkho, bhuttasmiṃ, pācittiyaṃ.

37. Yo pana bhikkhu vikāle khādanīyaṃ vā bhojanīyaṃ vā khādeyya vā bhuñjeyya vā, pācittiyaṃ.

38. Yo pana bhikkhu sannidhikārakaṃ khādanīyaṃ vā bhojanīyaṃ vā khādeyya vā bhuñjeyya vā, pācittiyaṃ.

39. Yāni kho pana tāni paṇītabhojanāni, seyyath'īdaṃ : sappi, navanītaṃ, telaṃ, madhu, phāṇitaṃ, maccho, maṃsaṃ, khīraṃ, dadhi, yo pana bhikkhu evarūpāni paṇītabhojanāni, agilāno, attano atthāya viññāpetvā bhuñjeyya, pācittiyaṃ.

40. Yo pana bhikkhu adinnaṃ mukhadvāraṃ āhāraṃ āhareyya, aññatra udakadantaponā, pācittiyaṃ.

Bhojanavaggo catuttho.



41. Yo pana bhikkhu acelakassa vā paribbājakassa vā paribbājikāya vā sahatthā khādanīyaṃ vā bhojanīyaṃ vā dadeyya, pācittiyaṃ.

42. Yo pana bhikkhu bhikkhuṃ evaṃ vadeyya: “Eh'āvuso, gāmaṃ vā nigamaṃ vā piṇḍāya pavisissāmā”ti, tassa dāpetvā vā adāpetvā vā uyyojeyya: “Gacch'āvuso, na me tayā saddhiṃ kathā vā nisajjā vā phāsu hoti, ekakassa me kathā vā nisajjā vā phāsu hotī”ti, etadeva paccayaṃ karitvā anaññaṃ, pācittiyaṃ.

43. Yo pana bhikkhu sabhojane kule anupakhajja nisajjaṃ kappeyya, pācittiyaṃ.

44. Yo pana bhikkhu mātugāmena saddhiṃ raho paṭicchanne āsane nisajjaṃ kappeyya, pācittiyaṃ.

45. Yo pana bhikkhu mātugāmena saddhiṃ eko ekāya raho nisajjaṃ kappeyya, pācittiyaṃ.

46. Yo pana bhikkhu, nimantito sabhatto samāno, santaṃ bhikkhuṃ anāpucchā, purebhattaṃ vā pacchābhattaṃ vā kulesu cārittaṃ āpajjeyya, aññatra samayā, pācittiyaṃ. Tatthāyaṃ samayo: cīvaradānasamayo, cīvarakārasamayo. Ayaṃ tattha samayo.

47. Agilānena bhikkhunā cātumāsappaccayapavāraṇā sāditabbā. Aññatra punapavāraṇāya aññatra niccapavāraṇāya, tato ce uttariṃ sādiyeyya, pācittiyaṃ.

48. Yo pana bhikkhu uyyuttaṃ senaṃ dassanāya gaccheyya, aññatra tathārūpappaccayā, pācittiyaṃ.

49. Siyā ca tassa bhikkhuno kocideva paccayo senaṃ gamanāya, dirattatirattaṃ tena bhikkhunā senāya vasitabbaṃ. Tato ce uttariṃ vaseyya, pācittiyaṃ.

50. Dirattatirattaṃ ce bhikkhu senāya vasamāno uyyodhikaṃ vā balaggaṃ vā senābyūhaṃ vā anīkadassanaṃ vā gaccheyya, pācittiyaṃ.

Acelakavaggo pañcamo.



51. Surāmerayapāne, pācittiyaṃ.

52. Aṅgulipatodake, pācittiyaṃ.

53. Udake hassadhamme, pācittiyaṃ.

54. Anādariye, pācittiyaṃ.

55. Yo pana bhikkhu bhikkhuṃ sāpeyya, pācittiyaṃ.

56. Yo pana bhikkhu, agilāno visibbanāpekkho, jotiṃ samādaheyya vā samādahāpeyya vā, aññatra tathārūpappaccayā, pācittiyaṃ.

57. Yo pana bhikkhu oren'addhamāsaṃ nahāyeyya, aññatra samayā, pācittiyaṃ. Tatthāyaṃ samayo: `diyaḍḍho māso seso gimhānan'ti vassānassa paṭhamo māso – icc'ete aḍḍhateyyamāsā uṇhasamayo, pariḷāhasamayo, gilānasamayo, kammasamayo, addhānagamanasamayo, vātavuṭṭhisamayo. Ayaṃ tattha samayo.

58. Navaṃ pana bhikkhunā cīvaralābhena tiṇṇaṃ dubbaṇṇakaraṇānaṃ aññataraṃ dubbaṇṇakaraṇaṃ ādātabbaṃ, nīlaṃ vā kaddamaṃ vā kāḷasāmaṃ vā. Anādā ce bhikkhu tiṇṇaṃ dubbaṇṇakaraṇānaṃ aññataraṃ dubbaṇṇakaraṇaṃ navaṃ cīvaraṃ paribhuñjeyya, pācittiyaṃ.

59. Yo pana bhikkhu bhikkhussa vā bhikkhuniyā vā sikkhamānāya vā sāmaṇerassa vā sāmaṇeriyā vā sāmaṃ cīvaraṃ vikappetvā apaccuddhārakaṃ paribhuñjeyya, pācittiyaṃ.

60. Yo pana bhikkhu bhikkhussa pattaṃ vā cīvaraṃ vā nisīdanaṃ vā sūcigharaṃ vā kāyabandhanaṃ vā apanidheyya vā apanidhāpeyya vā, antamaso hassāpekkho'pi, pācittiyaṃ.

Surāpānavaggo chaṭṭho.



61. Yo pana bhikkhu sañcicca pāṇaṃ jīvitā voropeyya, pācittiyaṃ.

62. Yo pana bhikkhu jānaṃ sappāṇakaṃ udakaṃ paribhuñjeyya, pācittiyaṃ.

63. Yo pana bhikkhu jānaṃ yathādhammaṃ nihatādhikaraṇaṃ punakammāya ukkoṭeyya, pācittiyaṃ.

64. Yo pana bhikkhu bhikkhussa jānaṃ duṭṭhullaṃ āpattiṃ paṭicchādeyya, pācittiyaṃ.

65. Yo pana bhikkhu jānaṃ ūnavīsativassaṃ puggalaṃ upasampādeyya, so ca puggalo anupasampanno te ca bhikkhū gārayhā, idaṃ tasmiṃ, pācittiyaṃ.

66. Yo pana bhikkhu jānaṃ theyyasatthena saddhiṃ saṃvidhāya ekaddhānamaggaṃ paṭipajjeyya, antamaso gāmantaram'pi, pācittiyaṃ.

67. Yo pana bhikkhu mātugāmena saddhiṃ saṃvidhāya ekaddhānamaggaṃ paṭipajjeyya, antamaso gāmantaram'pi, pācittiyaṃ.

68. Yo pana bhikkhu evaṃ vadeyya: “Tathā'haṃ Bhagavatā dhammaṃ desitaṃ ājānāmi yathā ye'me antarāyikā dhammā vuttā Bhagavatā te paṭisevato nālaṃ antarāyāyā”ti, so bhikkhu bhikkhūhi evam'assa vacanīyo: “Mā, āyasmā, evaṃ avaca. Mā Bhagavantaṃ abbhācikkhi, na hi sādhu Bhagavato abbhakkhānaṃ, na hi Bhagavā evaṃ vadeyya. Anekapariyāyena,āvuso, antarāyikā dhammā antarāyikā vuttā Bhagavatā, alañ'ca pana te paṭisevato antarāyāyā”ti. Evañ'ca pana so bhikkhu bhikkhūhi vuccamāno tath'eva paggaṇheyya, so bhikkhu bhikkhūhi yāvatatiyaṃ samanubhāsitabbo tassa paṭinissaggāya. Yāvatatiyañ'ce samanubhāsiyamāno taṃ paṭinissajjeyya, icc'etaṃ kusalaṃ. No ce paṭinissajjeyya, pācittiyaṃ.

69. Yo pana bhikkhu jānaṃ tathāvādinā bhikkhunā, akatānudhammena taṃ diṭṭhiṃ appaṭinissaṭṭhena, saddhiṃ sambhuñjeyya vā saṃvaseyya vā saha vā seyyaṃ kappeyya, pācittiyaṃ.

70. Samaṇuddeso'pi ce evaṃ vadeyya: “Tathā'haṃ Bhagavatā dhammaṃ desitaṃ ājānāmi yathā ye'me antarāyikā dhammā vuttā Bhagavatā te paṭisevato nālaṃ antarāyāyā”ti, so samaṇuddeso bhikkhūhi evam'assa vacanīyo: “Mā, āvuso samaṇuddesa, evaṃ avaca. Mā Bhagavantaṃ abbhācikkhi, na hi sādhu Bhagavato abbhakkhānaṃ, na hi Bhagavā evaṃ vadeyya. Anekapariyāyena, āvuso samaṇuddesa, antarāyikā dhammā antarāyikā vuttā Bhagavatā, alañ'ca pana te paṭisevato antarāyāyā”ti. Evañ'ca pana so samaṇuddeso bhikkhūhi vuccamāno tath'eva paggaṇheyya, so samaṇuddeso bhikkhūhi evam'assa vacanīyo: “Ajjatagge te, āvuso samaṇuddesa, na c'eva so Bhagavā satthā apadisitabbo yam'pi c'aññe samaṇuddesā labhanti bhikkhūhi saddhiṃ dirattatirattaṃ sahaseyyaṃ, sā'pi te n'atthi. Cara pare, vinassā”ti. Yo pana bhikkhu jānaṃ tathānāsitaṃ samaṇuddesaṃ upalāpeyya vā upaṭṭhāpeyya vā sambhuñjeyya vā saha vā seyyaṃ kappeyya, pācittiyaṃ.

Sappāṇakavaggo sattamo.



71. Yo pana bhikkhu bhikkhūhi sahadhammikaṃ vuccamāno evaṃ vadeyya: “Na tāvāhaṃ, āvuso, etasmiṃ sikkhāpade sikkhissāmi yāva na aññaṃ bhikkhuṃ, vyattaṃ vinayadharaṃ, paripucchāmī”ti, pācittiyaṃ. Sikkhamānena, bhikkhave, bhikkhunā aññātabbaṃ, paripucchitabbaṃ, paripañhitabbaṃ. Ayaṃ tattha sāmīci.

72. Yo pana bhikkhu pātimokkhe uddissamāne evaṃ vadeyya: “Kiṃ pan'imehi khuddānukhuddakehi sikkhāpadehi uddiṭṭhehi, yāvadeva kukkuccāya vihesāya vilekhāya saṃvattantī”ti, sikkhāpadavivaṇṇanake, pācittiyaṃ.

73. Yo pana bhikkhu anvaddhamāsaṃ pātimokkhe uddissamāne evaṃ vadeyya: “Idān'eva kho ahaṃ ājānāmi, ayam'pi kira dhammo, suttāgato suttapariyāpanno, anvaddhamāsaṃ uddesaṃ āgacchatī”ti, tañ'ce bhikkhuṃ aññe bhikkhū jāneyyuṃ : nisinnapubbaṃ iminā bhikkhunā dvattikkhattuṃ pātimokkhe uddissamāne, ko pana vādo bhiyyo'ti, na ca tassa bhikkhuno aññāṇakena mutti atthi, yañ'ca tattha āpattiṃ āpanno tañ'ca yathādhammo kāretabbo, uttariṃ c'assa moho āropetabbo: “Tassa te, āvuso, alābhā, tassa te dulladdhaṃ, yaṃ tvaṃ pātimokkhe uddissamāne na sādhukaṃ aṭṭhikatvā manasikarosī”ti. Idaṃ tasmiṃ mohanake, pācittiyaṃ.

74. Yo pana bhikkhu bhikkhussa, kupito anattamano, pahāraṃ dadeyya, pācittiyaṃ.

75. Yo pana bhikkhu bhikkhussa, kupito anattamano, talasattikaṃ uggireyya, pācittiyaṃ.

76. Yo pana bhikkhu bhikkhuṃ amūlakena saṅghādisesena anuddhaṃseyya, pācittiyaṃ.

77. Yo pana bhikkhu bhikkhussa sañcicca kukkuccaṃ upadaheyya: `Iti'ssa muhuttam'pi aphāsu bhavissatī'ti, etadeva paccayaṃ karitvā anaññaṃ, pācittiyaṃ.

78. Yo pana bhikkhu bhikkhūnaṃ, bhaṇḍanajātānaṃ kalahajātānaṃ vivādāpannānaṃ, upassutiṃ tiṭṭheyya: `Yaṃ ime bhaṇissanti taṃ sossāmī'ti, etadeva paccayaṃ karitvā anaññaṃ, pācittiyaṃ.

79. Yo pana bhikkhu dhammikānaṃ kammānaṃ chandaṃ datvā pacchā khīyanadhammaṃ āpajjeyya, pācittiyaṃ.

80. Yo pana bhikkhu saṅghe vinicchayakathāya vattamānāya chandaṃ adatvā uṭṭhāy'āsanā pakkameyya, pācittiyaṃ.

81. Yo pana bhikkhu samaggena saṅghena cīvaraṃ datvā pacchā khīyanadhammaṃ āpajjeyya: “Yathāsanthutaṃ bhikkhū saṅghikaṃ lābhaṃ pariṇāmentī”ti, pācittiyaṃ.

82. Yo pana bhikkhu jānaṃ saṅghikaṃ lābhaṃ pariṇataṃ puggalassa pariṇāmeyya, pācittiyaṃ.

Sahadhammikavaggo aṭṭhamo.

83. Yo pana bhikkhu rañño, khattiyassa muddhāvasittassa, anikkhantarājake anībhataratanake, pubbe appaṭisaṃvidito, indakhīlaṃ atikkāmeyya, pācittiyaṃ.

84. Yo pana bhikkhu ratanaṃ vā ratanasammataṃ vā, aññatra ajjhārāmā vā ajjhāvasathā vā, uggaṇheyya vā uggaṇhāpeyya vā, pācittiyaṃ. Ratanaṃ vā pana bhikkhunā ratanasammataṃ vā, ajjhārāme vā ajjhāvasathe vā, uggahetvā vā uggahāpetvā vā nikkhipitabbaṃ : `Yassa bhavissati so harissatī'ti. Ayaṃ tattha sāmīci.

85. Yo pana bhikkhu, santaṃ bhikkhuṃ anāpucchā, vikāle gāmaṃ paviseyya, aññatra tathārūpā accāyikā karaṇīyā, pācittiyaṃ.

86. Yo pana bhikkhu aṭṭhimayaṃ vā dantamayaṃ vā visāṇamayaṃ vā sūcigharaṃ kārāpeyya, bhedanakaṃ pācittiyaṃ.

87. Navaṃ pana bhikkhunā mañcaṃ vā pīṭhaṃ vā kārayamānena aṭṭhaṅgulapādakaṃ kāretabbaṃ sugataṅgulena, aññatra heṭṭhimāya aṭaniyā. Taṃ atikkāmayato, chedanakaṃ pācittiyaṃ.

88. Yo pana bhikkhu mañcaṃ vā pīṭhaṃ vā tūlonaddhaṃ kārāpeyya, uddālanakaṃ pācittiyaṃ.

89. Nisīdanaṃ pana bhikkhunā kārayamānena pamāṇikaṃ kāretabbaṃ. Tatr'idaṃ pamāṇaṃ : dīghaso dve vidatthiyo sugatavidatthiyā, tiriyaṃ diyaḍḍhaṃ, dasā vidatthi. Taṃ atikkāmayato, chedanakaṃ pācittiyaṃ.

90. Kaṇḍupaṭicchādiṃ pana bhikkhunā kārayamānena pamāṇikā kāretabbā. Tatr'idaṃ pamāṇaṃ : dīghaso catasso vidatthiyo sugatavidatthiyā, tiriyaṃ dve vidatthiyo. Taṃ atikkāmayato, chedanakaṃ pācittiyaṃ.

91. Vassikasāṭikaṃ pana bhikkhunā kārayamānena pamāṇikā kāretabbā. Tatr'idaṃ pamāṇaṃ : dīghaso cha vidatthiyo sugatavidatthiyā, tiriyaṃ aḍḍhateyyā. Taṃ atikkāmayato, chedanakaṃ pācittiyaṃ.

92. Yo pana bhikkhu sugatacīvarappamāṇaṃ cīvaraṃ kārāpeyya atirekaṃ vā, chedanakaṃ pācittiyaṃ. Tatr'idaṃ sugatassa sugatacīvarappamāṇaṃ : dīghaso nava vidatthiyo sugatavidatthiyā, tiriyaṃ cha vidatthiyo. Idaṃ sugatassa sugatacīvarappamāṇaṃ.

Ratanavaggo navamo.



Uddiṭṭhā kho, āyasmanto, dvenavuti pācittiyā dhammā. Tatth'āyasmante pucchāmi: `Kacci'ttha parisuddhā?' Dutiyam'pi pucchāmi: `Kacci'ttha parisuddhā?' Tatiyam'pi pucchāmi: `Kacci'ttha parisuddhā?' Parisuddh'etth'āyasmanto, tasmā tuṇhī. Evametaṃ dhārayāmi.

Dvenavuti pācittiyā dhammā niṭṭhitā.





Pāṭidesanīyā dhammā


Ime kho pan'āyasmanto, cattāro pāṭidesanīyā dhammā uddesaṃ āgacchanti.

Yo pana bhikkhu aññātikāya bhikkhuniyā, antaragharaṃ paviṭṭhāya, hatthato khādanīyaṃ vā bhojanīyaṃ vā sahatthā paṭiggahetvā khādeyya vā bhuñjeyya vā, paṭidesetabbaṃ tena bhikkhunā: “Gārayhaṃ, āvuso, dhammaṃ āpajjiṃ, asappāyaṃ pāṭidesanīyaṃ, taṃ paṭidesemī”ti.

Bhikkhū pan'eva kulesu nimantitā bhuñjanti, tatra ce sā bhikkhunī vosāsamānarūpā ṭhitā hoti: “Idha sūpaṃ detha, idha odanaṃ dethā”ti. Tehi bhikkhūhi sā bhikkhunī apasādetabbā: “Apasakka tāva, bhagini, yāva bhikkhū bhuñjantī”ti. Ekassa'pi ce bhikkhuno nappaṭibhāseyya taṃ bhikkhuniṃ apasādetuṃ : “Apasakka tāva, bhagini, yāva bhikkhū bhuñjantī”ti, paṭidesetabbaṃ tehi bhikkhūhi: “Gārayhaṃ, āvuso, dhammaṃ āpajjimhā, asappāyaṃ pāṭidesanīyaṃ, taṃ paṭidesemā”ti.

Yāni kho pana tāni sekkhasammatāni kulāni, yo pana bhikkhu tathārūpesu sekkhasammatesu kulesu, pubbe animantito agilāno, khādanīyaṃ vā bhojanīyaṃ vā sahatthā paṭiggahetvā khādeyya vā bhuñjeyya vā, paṭidesetabbaṃ tena bhikkhunā: “Gārayhaṃ, āvuso, dhammaṃ āpajjiṃ, asappāyaṃ pāṭidesanīyaṃ, taṃ paṭidesemī”ti.

Yāni kho pana tāni āraññakāni senāsanāni sāsaṅkasammatāni sappaṭibhayāni, yo pana bhikkhu, tathārūpesu senāsanesu viharanto pubbe appaṭisaṃviditaṃ khādanīyaṃ vā bhojanīyaṃ vā ajjhārāme sahatthā paṭiggahetvā, agilāno, khādeyya vā bhuñjeyya vā, paṭidesetabbaṃ tena bhikkhunā: “Gārayhaṃ, āvuso, dhammaṃ āpajjiṃ, asappāyaṃ pāṭidesanīyaṃ, taṃ paṭidesemī”ti.



Uddiṭṭhā kho, āyasmanto, cattāro pāṭidesanīyā dhammā. Tatth'āyasmante pucchāmi: `Kacci'ttha parisuddhā?' Dutiyam'pi pucchāmi: `Kacci'ttha parisuddhā?' Tatiyam'pi pucchāmi: `Kacci'ttha parisuddhā?' Parisuddh'etth'āyasmanto, tasmā tuṇhī. Evametaṃ dhārayāmi.

Cattāro pāṭidesanīyā dhammā niṭṭhitā.





Sekhiyā dhammā


Ime kho pan'āyasmanto, sekhiyā dhammā uddesaṃ āgacchanti.

`Parimaṇḍalaṃ nivāsessāmī'ti, sikkhā karaṇīyā.

`Parimaṇḍalaṃ pārupissāmī'ti, sikkhā karaṇīyā.

`Supaṭicchanno antaraghare gamissāmī'ti, sikkhā karaṇīyā.

`Supaṭicchanno antaraghare nisīdissāmī'ti, sikkhā karaṇīyā.

`Susaṃvuto antaraghare gamissāmī'ti, sikkhā karaṇīyā.

`Susaṃvuto antaraghare nisīdissāmī'ti, sikkhā karaṇīyā.

`Okkhittacakkhu antaraghare gamissāmī'ti, sikkhā karaṇīyā.

`Okkhittacakkhu antaraghare nisīdissāmī'ti, sikkhā karaṇīyā.

`Na ukkhittakāya antaraghare gamissāmī'ti, sikkhā karaṇīyā.

`Na ukkhittakāya antaraghare nisīdissāmī'ti, sikkhā karaṇīyā.



Parimaṇḍalavaggo paṭhamo.



`Na ujjagghikāya antaraghare gamissāmī'ti, sikkhā karaṇīyā.

`Na ujjagghikāya antaraghare nisīdissāmī'ti, sikkhā karaṇīyā.

`Appasaddo antaraghare gamissāmī'ti, sikkhā karaṇīyā.

`Appasaddo antaraghare nisīdissāmī'ti, sikkhā karaṇīyā.

`Na kāyappacālakaṃ antaraghare gamissāmī'ti, sikkhā karaṇīyā.

`Na kāyappacālakaṃ antaraghare nisīdissāmī'ti, sikkhā karaṇīyā.

`Na bāhuppacālakaṃ antaraghare gamissāmī'ti, sikkhā karaṇīyā.

`Na bāhuppacālakaṃ antaraghare nisīdissāmī'ti, sikkhā karaṇīyā.

`Na sīsappacālakaṃ antaraghare gamissāmī'ti, sikkhā karaṇīyā.

`Na sīsappacālakaṃ antaraghare nisīdissāmī'ti, sikkhā karaṇīyā.



Ujjagghikavaggo dutiyo.



`Na khambhakato antaraghare gamissāmī'ti, sikkhā karaṇīyā.

`Na khambhakato antaraghare nisīdissāmī'ti, sikkhā karaṇīyā.

`Na oguṇṭhito antaraghare gamissāmī'ti, sikkhā karaṇīyā.

`Na oguṇṭhito antaraghare nisīdissāmī'ti, sikkhā karaṇīyā.

`Na ukkuṭikāya antaraghare gamissāmī'ti, sikkhā karaṇīyā.

`Na pallatthikāya antaraghare nisīdissāmī'ti, sikkhā karaṇīyā.

`Sakkaccaṃ piṇḍapātaṃ paṭiggahessāmī'ti, sikkhā karaṇīyā.

`Pattasaññī piṇḍapātaṃ paṭiggahessāmī'ti, sikkhā karaṇīyā.

`Samasūpakaṃ piṇḍapātaṃ paṭiggahessāmī'ti, sikkhā karaṇīyā.

`Samatittikaṃ piṇḍapātaṃ paṭiggahessāmī'ti, sikkhā karaṇīyā.



Khambhakatavaggo tatiyo.



`Sakkaccaṃ piṇḍapātaṃ bhuñjissāmī'ti, sikkhā karaṇīyā.

`Pattasaññī piṇḍapātaṃ bhuñjissāmī'ti, sikkhā karaṇīyā.

`Sapadānaṃ piṇḍapātaṃ bhuñjissāmī'ti, sikkhā karaṇīyā.

`Samasūpakaṃ piṇḍapātaṃ bhuñjissāmī'ti, sikkhā karaṇīyā.

`Na thūpakato omadditvā piṇḍapātaṃ bhuñjissāmī'ti, sikkhā karaṇīyā.

`Na sūpaṃ vā byañjanaṃ vā odanena paṭicchādessāmi, bhiyyokamyataṃ upādāyā'ti, sikkhā karaṇīyā.

`Na sūpaṃ vā odanaṃ vā agilāno attano atthāya viññāpetvā bhuñjissāmī'ti, sikkhā karaṇīyā.

`Na ujjhānasaññī paresaṃ pattaṃ olokessāmī'ti, sikkhā karaṇīyā.

`Nātimahantaṃ kabaḷaṃ karissāmī'ti, sikkhā karaṇīyā.

`Parimaṇḍalaṃ ālopaṃ karissāmī'ti, sikkhā karaṇīyā.



Sakkaccavaggo catuttho.



`Na anāhaṭe kabaḷe mukhadvāraṃ vivarissāmī'ti, sikkhā karaṇīyā.

`Na bhuñjamāno sabbaṃ hatthaṃ mukhe pakkhipissāmī'ti, sikkhā karaṇīyā.

`Na sakabaḷena mukhena byāharissāmī'ti, sikkhā karaṇīyā.

`Na piṇḍukkhepakaṃ bhuñjissāmī'ti, sikkhā karaṇīyā.

`Na kabaḷāvacchedakaṃ bhuñjissāmī'ti, sikkhā karaṇīyā.

`Na avagaṇḍakārakaṃ bhuñjissāmī'ti, sikkhā karaṇīyā.

`Na hatthaniddhunakaṃ bhuñjissāmī'ti, sikkhā karaṇīyā.

`Na sitthāvakārakaṃ bhuñjissāmī'ti, sikkhā karaṇīyā.

`Na jivhānicchārakaṃ bhuñjissāmī'ti, sikkhā karaṇīyā.

`Na capucapukārakaṃ bhuñjissāmī'ti, sikkhā karaṇīyā.



Kabaḷavaggo pañcamo.



`Na surusurukārakaṃ bhuñjissāmī'ti, sikkhā karaṇīyā.

`Na hatthanillehakaṃ bhuñjissāmī'ti, sikkhā karaṇīyā.

`Na pattanillehakaṃ bhuñjissāmī'ti, sikkhā karaṇīyā.

`Na oṭṭhanillehakaṃ bhuñjissāmī'ti, sikkhā karaṇīyā.

`Na sāmisena hatthena pānīyathālakaṃ paṭiggahessāmī'ti, sikkhā karaṇīyā.

`Na sasitthakaṃ pattadhovanaṃ antaraghare chaḍḍessāmī'ti, sikkhā karaṇīyā.

`Na chattapāṇissa agilānassa dhammaṃ desissāmī'ti, sikkhā karaṇīyā.

`Na daṇḍapāṇissa agilānassa dhammaṃ desissāmī'ti, sikkhā karaṇīyā.

`Na satthapāṇissa agilānassa dhammaṃ desissāmī'ti, sikkhā karaṇīyā.

`Na āyudhapāṇissa agilānassa dhammaṃ desissāmī'ti, sikkhā karaṇīyā.



Surusuruvaggo chaṭṭho.



`Na pādukārūḷhassa agilānassa dhammaṃ desissāmī'ti, sikkhā karaṇīyā.

`Na upāhanārūḷhassa agilānassa dhammaṃ desissāmī'ti, sikkhā karaṇīyā.

`Na yānagatassa agilānassa dhammaṃ desissāmī'ti, sikkhā karaṇīyā.

`Na sayanagatassa agilānassa dhammaṃ desissāmī'ti, sikkhā karaṇīyā.

`Na pallatthikāya nisinnassa agilānassa dhammaṃ desissāmī'ti, sikkhā karaṇīyā.

`Na veṭhitasīsassa agilānassa dhammaṃ desissāmī'ti, sikkhā karaṇīyā.

`Na oguṇṭhitasīsassa agilānassa dhammaṃ desissāmī'ti, sikkhā karaṇīyā.

`Na chamāya nisīditvā āsane nisinnassa agilānassa dhammaṃ desissāmī'ti, sikkhā karaṇīyā.

`Na nīce āsane nisīditvā ucce āsane nisinnassa agilānassa dhammaṃ desissāmī'ti, sikkhā karaṇīyā.

`Na ṭhito nisinnassa agilānassa dhammaṃ desissāmī'ti, sikkhā karaṇīyā.

`Na pacchato gacchanto purato gacchantassa agilānassa dhammaṃ desissāmī'ti, sikkhā karaṇīyā.

`Na uppathena gacchanto pathena gacchantassa agilānassa dhammaṃ desissāmī'ti, sikkhā karaṇīyā.

`Na ṭhito agilāno uccāraṃ vā passāvaṃ vā karissāmī'ti, sikkhā karaṇīyā.

`Na harite agilāno uccāraṃ vā passāvaṃ vā kheḷaṃ vā karissāmī'ti, sikkhā karaṇīyā.

`Na udake agilāno uccāraṃ vā passāvaṃ vā kheḷaṃ vā karissāmī'ti, sikkhā karaṇīyā.



Pādukavaggo sattamo.



Uddiṭṭhā kho, āyasmanto, sekhiyā dhammā. Tatth'āyasmante pucchāmi: `Kacci'ttha parisuddhā?' Dutiyam'pi pucchāmi: `Kacci'ttha parisuddhā?' Tatiyam'pi pucchāmi: `Kacci'ttha parisuddhā?' Parisuddh'etth'āyasmanto, tasmā tuṇhī. Evametaṃ dhārayāmi.

Sekhiyā dhammā niṭṭhitā.





Adhikaraṇasamathā dhammā


Ime kho pan'āyasmanto, satta adhikaraṇasamathā dhammā uddesaṃ āgacchanti.

Uppannuppannānaṃ adhikaraṇānaṃ samathāya vūpasamāya: 1. Sammukhāvinayo dātabbo. 2. Sativinayo dātabbo. 3. Amūḷhavinayo dātabbo. 4. Paṭiññāya kāretabbaṃ. 5. Yebhuyyasikā. 6. Tassapāpiyyasikā. 7. `Tiṇavatthārako'ti.

Uddiṭṭhā kho, āyasmanto, satta adhikaraṇasamathā dhammā. Tatth'āyasmante pucchāmi: `Kacci'ttha parisuddhā?' Dutiyam'pi pucchāmi: `Kacci'ttha parisuddhā?' Tatiyam'pi pucchāmi: `Kacci'ttha parisuddhā?' Parisuddh'etth'āyasmanto, tasmā tuṇhī. Evametaṃ dhārayāmi.

Satta adhikaraṇasamathā dhammā niṭṭhitā.



Uddiṭṭhaṃ kho, āyasmanto, nidānaṃ.

Uddiṭṭhā cattāro pārājikā dhammā.

Uddiṭṭhā terasa saṅghādisesā dhammā.

Uddiṭṭhā dve aniyatā dhammā.

Uddiṭṭhā tiṃsa nissaggiyā pācittiyā dhammā.

Uddiṭṭhā dvenavuti pācittiyā dhammā.

Uddiṭṭhā cattāro pāṭidesanīyā dhammā.

Uddiṭṭhā sekhiyā dhammā.

Uddiṭṭhā satta adhikaraṇasamathā dhammā.

Ettakaṃ tassa Bhagavato suttāgataṃ suttapariyāpannaṃ anvaddhamāsaṃ uddesaṃ āgacchati. Tattha sabbeh'eva samaggehi sammodamānehi avivadamānehi sikkhitabban'ti.

Vitthāruddeso pañcamo.

Bhikkhupātimokkhaṃ niṭṭhitaṃ.

Sādhu, Sādhu, Sādhu.





Saṅghuposathapubbakaraṇādividhi





Pucchaka: "Namo Tassa Bhagavato, Arahato, Sammā Sambuddhassa. (3x)

Suṇātu me, Bhante, Saṅgho. Yadi Saṅghassa pattakallaṃ, ahaṃ āyasmantaṃ itthannāmaṃ bhikkhuṃ Vinayaṃ puccheyyaṃ. ”

(Venerable Sirs, let the Community [of monks] listen to me. If the Community [of monks] is ready, I propose to question (name of the monk to be questioned) on [aspects of] the Discipline. )

Vissajjanaka: “Namo Tassa Bhagavato, Arahato, Sammā Sambuddhassa. (3x)

Suṇātu me, Bhante, Saṅgho. Yadi Saṅghassa pattakallaṃ, ahaṃ āyasmatāitthannāmenabhikkhunā Vinayaṃ puṭṭho vissajjeyyaṃ. ”

(Venerable Sirs, let the Community [of monks] listen to me. If the Community [of monks] is ready, I propose to answer [the questions] on the Discipline asked by (name of the monk who will ask the questions))

P: “Sammajjanī padīpo ca udakaṃ āsanena ca, Uposathassa etāni `pubbakaraṇan'ti vuccati. Okāsa, sammajjanī: sammajjanakaraṇaṃ kataṃ kiṃ ? ”

(“Sweeping and [the lighting of the] lamps; [setting up of the] water and [preparing the] seats. These are called performing the preliminary [activities] of the Observance. With [your] permission [I ask], sweeping: has the sweeping been done?”)

V: “Sammajjanakaraṇaṃ niṭṭhitaṃ. ”

(The sweeping is finished. )

P: “Padīpo ca: padīpujjalanaṃ kataṃ kiṃ ?”

(And [lighting] the lamps: has the lighting of the lamps been done?)

V: “Padīpujjalanaṃ niṭṭhitaṃ. ”

(The lighting of the lamps is finished. )

P: “Udakaṃ āsanena ca: Āsanena saha pānīyaparibhojanīyaudakaṭṭhapanaṃ kataṃ kiṃ ?”

(Water and seats, has the preparing of the seats and the setting up of the drinking and washing water been done?)

V: “Āsanena saha pānīyaparibhojanīyaudakaṭṭhapanaṃ niṭṭhitaṃ. ”

(The preparing of the seats and the setting up of the drinking and washing water is finished. )

P: “Uposathassa etāni `pubbakaraṇan'ti vuccati kiṃ ?”

(Why are these called `the performing of the preliminary [activities]' of the Observance?)

V: “Etāni cattāri vattāni sammajjanakaraṇādīni Saṅgha sannipātato paṭhamaṃ kattabbattā, uposathassa uposathakammassa `pubbakaraṇan'ti vuccati. `Pubbakaraṇānī'ti akkhātāni. ”

([Since] these four duties, i. e. doing the sweeping, etc. , are to be carried out before the assembling of the Community [of monks], [they] are called the performing of the preliminary [activities] of the Observance [and] the Observance procedure. The performing of the preliminary [activities] has been announced. )

P: “Chandapārisuddhi utukkhānaṃ bhikkhugaṇanā ca ovādo,Uposathassa etāni `pubbakiccan'ti vuccati. Chandapārisuddhi: Chandārahānaṃ bhikkhūnaṃ chanda pārisuddhiāharaṇaṃ kataṃ kiṃ ? ”

(Consent and purity; the announcement of the season; the counting of the monks; and the exhortation. These are called the preliminary duties of the Observance. Consent and purity: has the bringing of the consent and purity of those monks who are entitled to give their consent [and purity] been done?”)

V: “Chandapārisuddhiāharaṇaṃ idha n'atthi. ”

(The bringing [of] consent and purity is not [needed] here. )

P: “Utukkhānaṃ : hemantādīnaṃ tiṇṇaṃ utūnaṃ ettakaṃ atikkantaṃ ettakaṃ avasiṭṭhanti evaṃ utuācikkhanaṃ kataṃ kiṃ ?”

(The announcement of the season: [in one] of the three seasons, i. e. the cold season, etc. , this number (of Observances) have passed and this number are left thus, has the announcement of the season been done?)

V: “Utūnīdha pana Sāsane hemantagimhavassānānaṃ vasena tīṇi honti. Ayaṃ hemantautu (/gimhānautu/ vassāna utu). Imasmiṃ utumhi aṭṭha uposathā. Iminā pakkhena eko uposatho sampatto dve uposathāatikkantā pañca uposathā avasiṭṭhā. ”

(There are three seasons in this Teaching, namely, the cold, hot and rainy seasons. This is the cold (/hot/rainy season). In this season there are eight Observances. With this lunar half month one Observance has arrived, two Observances have passed [and] five Observances are left [to come]. )

P: “Bhikkhugaṇanā ca: Imasmiṃ uposathagge sannipatitānaṃ bhikkhūnaṃ gaṇanā, kittakā bhikkhū honti? ”

(And the counting of the monks: [after] counting the assembled monks in this Observance hall, how many monks are there?”)

V: “Imasmiṃ uposathagge sannipatitānaṃ bhikkhūnaṃ gaṇanācattāro bhikkhū honti. ”

((After) counting the assembled monks in this Observance hall, there are four monks. )

P: “Ovādo: bhikkhunīnaṃ ovādo dātabbo, dinno kiṃ ? ”

(Exhortation: the exhortation is to be given to the nuns, has [it] been given?)

V: “Idāni pana tāsaṃ natthitāya, so ca ovādo idha n'atthi. ”

(As they are now no longer in existence, the exhortation is not [needed] here. )

P: “Uposathassa etāni `pubbakiccan'ti vuccati kiṃ ?”

(Why are these called `the preliminary duties' of the Observance?)

V: “Etāni pañcakammāni chandāharaṇādīni pātimokkh uddesato paṭhamaṃ kattabbattā, uposathassa uposatha kammassa`pubbakiccan'ti vuccati. `Pubbakiccānī'ti akkhātāni. ”

([Since] these five duties, i. e. the bringing of [sick and unable to attend monks'] consent, etc. , are to be carried out before the recitation of the Pātimokkha, [they] are called the preliminary duties of the Observance [and] the Observance procedure. The prelimanary duties have been announced. )

P: “Uposatho, yāvatikā ca bhikkhū kammappattā, sabhāgāpattiyo ca,Na vijjanti, vajjanīyā ca puggalā tasmiṃ na honti, `pattakallan'ti vuccati. Uposatho: tīsu uposathadivasesu cātuddasī paṇṇarasī sāmaggīsu,ajj'uposatho ko uposatho?”

(The Observance; and as many monks are entitled to participate in the formal procedure; and there are no [monks] with the same offence; and no individuals that have to be excluded are present; [this] is called `ready. '

The Observance: of the three Observance days, i. e the [one held] on the fourteenth [day of the lunar half month], the fifteenth [day of the lunar half month] and the [one held] in unity [after a serious dispute has been settled], which Observance [day] is today?”)

V: “Ajj'uposatho paṇṇaraso. ”

(The Observance today is [the one held on] the fifteenth [day of the lunar half month]. )

P: “Yāvatikā ca bhikkhū kammappattā'ti kiṃ ?

(What is [the meaning of] `and as many monks are entitled to participate in the [formal] procedure'?)

V: “Yattakā bhikkhū tassa uposathakammassa, pattā yuttā anurūpā, sabbantimena paricchedena cattāro bhikkhū pakatattā, saṅghena anukkhittā, te ca kho hatthapāsaṃ avijahitvā ekasīmāyaṃ ṭhitā. ”

(However many bhikkhus there are for this Observance procedure, [who are] entitled [to participate], proper [and] suitable — at least four regular monks, they have not been suspended by the Community [of monks], have not gone beyond hand's reach [of each other] and remain within the same boundary. )

P: “Sabhāgāpattiyo ca na vijjanti kiṃ ?”

(And are there not [any monks] with the same offence?)

V: “Vikālabhojanādivatthusabhāgāpattiyo ca na vijjanti. ”

(There are no [monks] with the same offence, such as `eating at the wrong time,' etc. )

P: “Vajjanīyā ca puggalā tasmiṃ na honti kiṃ ?”

(And are there no individuals that have to be excluded present?)

V: “Gahaṭṭhapaṇḍakādayo, ekavīsati vajjanīyā puggalā, hatthapāsato bahikaraṇavasena vajjetabbā. Te asmiṃ na honti. ”

(There are twentyone kinds of individuals, such as householders, eunuchs, etc. , who are to be excluded, by remaining out of armsreach [from the assembly]. They are not present here. )

P: “`Pattakallan'ti vuccati kiṃ ?”

(Why [is this] called `ready'?)

V: “Saṅghassa uposathakammaṃ imehi catūhi lakkhaṇehi saṅgahitaṃ `pattakallan'ti vuccati. `Pattakālavantan'ti akkhātaṃ. Pubbakaraṇapubbakiccāni samāpetvā desitāpattikassa samaggassa bhikkhusaṅghassa anumatiyāpātimokkhaṃ uddisituṃ ārādhanaṃ karomi. ”

([Since] the Observance procedure of the Community [of monks] is comprised of these four characteristics, [it] is called `ready. ' That it is `ready' has been announced.

With the approval of the Community [of monks] that has completed the performing of the preliminary [activities] and duties, has declared transgressed offences and is in unity, I invite [you] to recite the Pātimokkha. )

Sādhu, Sādhu, Sādhu!

It is well, it is well, it is well!





Preliminaries in Thai Forest Tradition


[Nidānaṃ ]

Okāsaṃ me bhante thero detu pātimokkhaṃ kathaṃ kathetuṃ [to be said before sitting down on the seat]

[Uposatha Pubbakiccaṃ ]

Uposathakaraṇato pubbe nava-vidhaṃ pubbakiccaṃ kātabbaṃ hoti:

taṇṭhāna-sammajjanañ-ca;

tattha padīp'ujjalanañ-ca;

āsana-paññapanañ-ca;

pānīya-paribhojanīy-ūpaṭṭhapanañ-ca;

chandārahānaṃ bhikkhūnaṃ chandāharaṇañ-ca;

tesañ-ñeva akatuposathānaṃ pārisuddhiyā'pi āharaṇañ-ca;

utukkhānañ-ca;

bhikkhugaṇanā ca;

bhikkhunīnam-ovādo cā ti.

Tattha purimāni cattāri bhikkhūnaṃ vattaṃ jānantehi ārāmikehi'pi bhikkhūhi'pi katāni pariniṭṭhitāni honti.

Chandāharaṇa pārisuddhi-āharaṇāni pana imissaṃ sīmāyaṃ hatthapāsaṃ vijahitvā nisinnānaṃ bhikkhūnaṃ abhāvato n'atthi.

Utukkhānaṃ nāma ettakaṃ atikkantaṃ ettakaṃ avasiṭṭhan-ti; evaṃ utu-ācikkhanaṃ. Utūnīdha pana sāsane hemanta-gimha-vassānānaṃ vasena tīṇi honti.

Ayaṃ vassāntotu/hemantotu/gimhotu, asmiñ-ca utumhi aṭṭha uposathā, iminā pakkhena: eko uposatho sampatto, dve uposathā atikkantā, satta uposathā avasiṭṭhā. Iti evaṃ sabbehi āyasmantehi utukkhānaṃ dhāretabbaṃ. [Evaṃ bhante/āvuso. ]

Bhikkhugaṇanā nāma imasmiṃ uposathagge uposathatthāya sannipatitā bhikkhū ettakā ti, bhikkhūnaṃ gaṇanā. Imasmiṃ pana uposathagge dasa bhikkhū sannipatitā honti. Iti sabbehi āyasmantehi bhikkhugaṇanā'pi dhāretabbā. [Evaṃ bhante/āvuso]

Bhikkhunīnamovādo pana idāni tāsaṃ n'atthitāya n'atthi.

Iti sakaraṇokāsānaṃ pubbakiccānaṃ katattā nikkaraṇokāsānaṃ pubbakiccānaṃ pakatiyā pariniṭṭhitattā evantaṃ nava-vidhaṃ pubbakiccaṃ pariniṭṭhitaṃ hoti.

Niṭṭhite ca pubbakicce: Sace so divaso cātuddasī-paṇṇarasī-sāmaggīnam-aññataro yathājja uposatho paṇṇaraso/cātuddaso.

1) Yāvatikā ca bhikkhū kammapattā saṅghuposathārahā cattāro vā tato vā atirekā pakatattā pārājikaṃ anāpannā saṅghena vā anukkhittā.

2) Te ca kho hatthapāsaṃ avijahitvā ekasīmāyaṃ ṭhitā.

3) Tesañ-ca vikālabhojanādivasena-vatthu-sabhāgāpattiyo ce na vijjanti.

4) Tesañ-ca hatthapāse hatthapāsato bahikaraṇavasena vajjetabbo ko-ci vajjanīyapuggalo ce n'atthi.

Evan-taṃ uposathakammaṃ imehi catūhi lakkhaṇehi saṅgahitaṃ pattakallaṃ nāma hoti, kātuṃ yuttarūpaṃ.

Uposathakammassa pattakallattaṃ viditvā idāni kariyamāno uposatho saṅghena anumānetabbo. [Evaṃ bhante/āvuso]

Senior bhikkhu: [Pubbakaraṇa-pubbakiccāni samāpetvā imissa nisinnassa bhikkhusaṅghassa anumatiyā pātimokkhaṃ uddesituṃ ajjhesanaṃ karomi. ]





Notes


1. Counting Uposathas within a season


For each Observance within a season recite as follows:

1st Observance in the season: “eko uposatho sampatto satta uposathā avasiṭṭhā. ”

2nd Observance in the season: “eko uposatho sampatto eko uposatho atikkanto cha uposathā avasiṭṭhā. ”

3rd Observance in the season: “eko uposatho sampatto dve uposathāatikkantā pañca uposathā avasiṭṭhā. ”

4th Observance in the season: “eko uposatho sampatto tayo uposathāatikkantā cattāro uposathā avasiṭṭhā. ”

5th Observance in the season: “eko uposatho sampatto cattāro uposathāatikkantā tayo uposathā avasiṭṭhā. ”

6th Observance in the season: “eko uposatho sampatto pañca uposathāatikkantā dve uposathā avasiṭṭhā. ”

7th Observance in the season: “eko uposatho sampatto cha uposathā atikkantā eko uposatho avasiṭṭho. ”

8th Observance in the season: “eko uposatho sampatto satta uposathā atikkantā. ”

For the season with the extra month:

1st Observance in the season: “eko uposatho sampatto nava uposathā avasiṭṭhā. ”

2nd Observance in the season: “eko uposatho sampatto eko uposatho atikkanto aṭṭha uposathā avasiṭṭhā. ”

3rd Observance in the season: “eko uposatho sampatto dve uposathā atikkantā satta uposathā avasiṭṭhā. ”

4th Observance in the season: “eko uposatho sampatto tayo uposathā atikkantā cha uposathā avasiṭṭhā. ”

5th Observance in the season: “eko uposatho sampatto cattāro uposathā atikkantā pañca uposathā avasiṭṭhā. ”

6th Observance in the season: “eko uposatho sampatto pañca uposathā atikkantā cattāro uposathā avasiṭṭhā. ”

7th Observance in the season: “eko uposatho sampatto cha uposathāatikkantā tayo uposathā avasiṭṭhā. ”

8th Observance in the season: “eko uposatho sampatto satta uposathā atikkantā dve uposathā avasiṭṭhā. ”

9th Observance in the season: “eko uposatho sampatto aṭṭha uposathā atikkantā eko uposatho avasiṭṭho. ”

10th Observance in the season: “eko uposatho sampatto nava uposathā atikkantā. ”





2: Counting monks present


The Pātimokkha is to be recited when four (cattāro) or more monks assemble for the Observance. When there are more then four monks change as follows:

5pañca; 6cha; 7satta; 8aṭṭha; 9nava; 10dasa;

11ekādasa; 12dvādasa; 13terasa; 14cuddasa; 15paṇṇarasa; 16soḷasa; 17sattarasa; 18aṭṭhārasa; 19ekūnavīsati; 20vīsati; 21ekavīsati; 22dvāvīsati; 23tevīsati; 24catuvīsati; 25pañcavīsati; 26chabbīsati; 27sattavīsati; 28aṭṭhavīsati; 29ekūnatiṃ sa; 30tiṃ sa; 31ekatiṃ sa; 32dvattiṃ sa; 33tettiṃ sa; 34catutiṃ sa; 35pañcatiṃ sa; 36chattiṃ sa; 37sattatiṃ sa; 38aṭṭhatiṃ sa; 39ekūnacattāḷīsa; 40cattāḷīsa; 50paññāsa; 60saṭṭhi; 70sattati; 80asīti; 90navuti; 100sataṃ.





3: Excluded individuals


There are twenty types of individuals specifically mentioned at Mv. chapt. 2, p. 135–136, that are to be excluded from the Pātimokkha recitation, they are as follows: a nun (bhikkhunī), one in training to become a nun (sikkhamānā), a novice (sāmaṇero), a female novice (sāmaṇerī), a monk who has disrobed (sikkhāpaccakkhātako), a monk who has committed an offence that entails disrobing (antimavatthuajjhāpannako), a monk suspended for deliberately not admitting an offence (āpattiyā adassane ukkhittako), a monk suspended for not making amends for an offence (āpattiyā appaṭikamme ukkhittako), a monk suspended for not giving up an evil view (pāpikāya diṭṭhiyā appaṭinissagge ukkhittako), an eunuch or, possibly, a hermaphrodite (paṇḍako), someone unordained who has lived disguised as a monk in order to receive requisites (theyyasaṃvāsako), a monk who has gone over to another sect without disrobing first (titthiyapakkantako), an animal (tiracchānagato), a matricide (mātughātako), a patricide (pitughātako), someone who has murdered an arahant (arahantaghātako), someone who has raped a nun (bhikkhunidūsako), someone who has caused a schism of the Community (Saṅghabhedako), someone who has maliciously wounded a Buddha (lohituppādako), someone possessing the organs of both sexes (ubhatobyañjanako).

Most of the above are to be excluded from all Discipline procedures; the exceptions to this are: a novice taking higher ordination (Mv. chapt. 1), a suspended monk being reinstated (Cv. chapt. 1, p. 21–28) and a nun, after receiving higher ordination from the Community of nuns, receiving her [second] higher ordination from the Community of monks (Cv. chapt. 10, p. 271–278).





4: Pārisuddhi & Adhiṭṭhāna -uposathas


When there are less then 4 monks present, the Pātimokkha recital is replaced by:

Pārisuddhi-uposatha for 3 monks:

First one of the monks makes the announcement:

Suṇantu me bhante [āvuso] āyasmantā, ajj’uposatho paṇṇaraso [cātuddaso], yad’āyasmantānaṁ pattakallaṁ, mayaṁ aññam'aññaṁ pārisuddhi uposathaṁ kareyyāma.

Then each monk in turn in line with seniority declares his purity three times:

3x Pārisuddho ahaṁ āvuso [bhante]. Pārisuddho’ti maṁ dhāretha.



Pārisuddhi-uposatha for 2 monks:

Senior monk:

3x PPārisuddho ahaṁ āvuso. Pārisuddho’ti maṁ dhārehi.

Junior monk:

3x Pārisuddho ahaṁ bhante. Pārisuddho’ti maṁ dhāretha.



Adhiṭṭhāna-uposatha for 1 monk:

After sweeping the place, lighting the lamp and setting up washing and drinking water the monk determines:

Ajja me uposatho (paṇṇaraso/cātuddaso).





Compilation and lay-out of this e-version © Ven. Sambodhi 2016

Translation of the Preliminaries© Ven. Visārada 2006

May be copied and distributed freely for non-comercial, charitable purposes only.





Table of Contents

Nidānaṃ

Pārājikā dhammā

Saṅghādisesā dhammā

Aniyatā dhammā

Nissaggiyā pācittiyā dhammā

Pācittiyā dhammā

Pāṭidesanīyā dhammā

Sekhiyā dhammā

Adhikaraṇasamathā dhammā

Saṅghuposathapubbakaraṇādividhi

Preliminaries in Thai Forest Tradition

Notes

1. Counting Uposathas within a season

2: Counting monks present

3: Excluded individuals

4: Pārisuddhi & Adhiṭṭhāna -uposathas





